孝經通，四書熟；如六經，始可讀。

詩書易，禮春秋；號六經，當講求。

有連山，有歸藏，有周易，三易詳。

有典謨，有訓誥，有誓命，書之奧。

我周公，作周禮；著六官，存治體。

大小戴，注禮記；述聖言，禮樂備。

曰國風，曰雅頌；號四詩，當諷詠。

詩既亡，春秋作；寓褒貶，別善惡。

三傳者，有公羊，有左氏，有穀梁。

經既明，方讀子；撮其要，記其事。

五子者，有荀楊。文中子，及老莊。

經子通，讀諸史；考世系，知終始。
