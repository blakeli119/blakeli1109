人之初，性本善；性相近，習相遠。

苟不教，性乃遷；教之道，貴以專。

昔孟母，擇鄰處；子不學，斷機杼。

竇燕山，有義方；教五子，名俱揚。

養不教，父之過；教不嚴，師之惰。

子不學，非所宜；幼不學，老何為？

玉不琢，不成器；人不學，不知義。

為人子，方少時；親師友，習禮儀。

香九齡，能溫席；孝於親，所當執。

融四歲，能讓梨；弟於長，宜先知。

首孝弟，次見聞；知某數，識某文。

一而十，十而百，百而千，千而萬。

三才者，天地人。三光者，日月星。

三綱者，君臣義，父子親，夫婦順。

曰春夏，曰秋冬；此四時，運不窮。

曰南北，曰西東；此四方，應乎中。

曰水火，木金土；此五行，本乎數。

曰仁義，禮智信；此五常，不容紊。

稻粱菽，麥黍稷；此六穀，人所食。

馬牛羊，雞犬豕；此六畜，人所飼。

曰喜怒，曰哀懼，愛惡欲，七情具。

匏土革，木石金，絲與竹，乃八音。

高曾祖，父而身，身而子，子而孫，

自子孫，至玄曾；乃九族，人之倫。

父子恩，夫婦從，兄則友，弟則恭，

長幼序，友與朋，君則敬，臣則忠；

此十義，人所同。
