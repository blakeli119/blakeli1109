口而誦，心而惟；朝於斯，夕於斯。

昔仲尼，師項橐；古聖賢，尚勤學。

趙中令，讀魯論；彼既仕，學且勤。

披蒲編，削竹簡；彼無書，且知勉。

頭懸梁，錐刺股；彼不教，自勤苦。

如囊螢，如映雪；家雖貧，學不輟。

如負薪，如掛角；身雖勞，猶苦卓。

蘇老泉，二十七，始發憤，讀書籍。

彼既老，猶悔遲；爾小生，宜早思。

若梁灝，八十二，對大廷，魁多士。

彼既成，眾稱異；爾小生，宜立志。

瑩八歲，能詠詩；泌七歲，能賦碁。

彼穎悟，人稱奇；爾幼學，當效之。

蔡文姬，能辨琴；謝道韞，能詠吟。

彼女子，且聰敏；爾男子，當自警。

唐劉晏，方七歲，舉神童，作正字。

彼雖幼，身己仕；爾幼學，勉而致；

有為者，亦若是。

犬守夜，雞司晨；苟不學，曷為人？

蠶吐絲，蜂釀蜜；人不學，不如物。

幼而學，壯而行；上致君，下澤民。

揚名聲，顯父母；光於前，裕於後。

人遺子，金滿籯；我教子，惟一經。

勤有功，戲無益；戒之哉，宜勉力。
